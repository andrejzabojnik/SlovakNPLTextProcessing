Seamus Heaney sa narodil v katolíckej vlasteneckej rodine v Severnom Írsku, ktoré obývali prevažne protestantskí unionisti. Keď mal jedenásť rokov, získal štipendium do internátnej školy. Išlo o Strednú školu sv. Kolumba v Derry. Následne pokračoval na vysokej škole v Belfaste, kde získal pozíciu univerzitného učiteľa. Svoju prvú zbierku poézie vydal, keď mal dvadsaťsedem rokov. O štyridsať štyri rokov neskôr bol už autorom dvanástich básnických zbierok, veľkého množstva prekladov, divadelných hier, próz a mnohých rozprávok. Nesmieme zabudnúť ani na jeho limitovanú edíciu. Má toľko veľa priaznivcov, že masa ľudí vystáva rady len preto, aby ho mohla počuť. Títo ľudia sú známi ako Heaneyho stúpenci. Heaneyho básne zobrazujú blízkosť prírodného sveta, jeho stelesňovanie. Oslavuje v nich domácu sféru, ale vždy aj s vedomím o existencii sveta za jej bránami. V básni Hranica (Terminus) niektoré riadky zachytávajú tento zmysel opisujúc, že keď kope, nachádza oboje, žaluď, ale aj zhrdzavenú skrutku. Ak pozdvihne svoj zrak, zočí strechu továrne, ale aj hory. "Je na tom niečo neobvyklé, ak mám z toho zmiešané pocity?" napísal. Neskôr jeho báseň znie: "Odniesť dve vedrá je jednoduchšie ako jedno. Uprostred toho som rástol." Slovo "uprostred" neznázorňuje iba politickú líniu, ale odráža aj jeho postoj a vzťah k svetu. Od roku 1972 Heaney svoj čas delí striedavo medzi grófstvom Wicklow a Dublin. Dvadsať rokov pôsobil ako profesor. Jeden semester strávil na Harvardskej univerzite a v rokoch 1989 – 1994 zastával post profesora poézie na Oxfordskej univerzite. V roku 1995 získal Nobelovu cenu za literatúru. Jeho najnovšia zbierka Ľudské puto (Human Chain) sa objaví vo vašich kníhkupectvách už túto jeseň. Wachtelová: Narodili ste sa na farme Mossbawn v severoírskom okrese Derry a už viackrát ste spomenuli, že o tomto území sa už tak často písalo, či už v úvode kníh, alebo v rôznych cestopisoch, že tomu už ani nemôžete uveriť. Ale aj tak sa spýtam. Aké sú prvé spomienky, ktoré sa vám vybavia v súvislosti s farmou Mossbawn? Kontakt mojej nohy s podlahou je prvá spomienka, ktorá sa mi spája s farmou Mossbawn v okrese Derry (alebo skôr išlo o miesto položené o niečo vyššie). Ležal som v postieľke, ktorú zhotovil tesár. Spodnú časť postieľky tvorili drevené latky a malé hladké dosky. Dosky neboli pribité zrejme preto, aby sa dali zodvihnúť, keby ste ich chceli vybrať, keďže deti na ne močili, ak aj nie niečo horšie. Pamätám si, že ja sám som zodvihol jednu alebo dve zo spomínaných dosiek a cez spodnú časť postieľky som stúpil na hladkú chladnú betónovú podlahu nášho domu. Stále niekde v mojom vnútri cítim niečo z toho malého chlapca. Nepochybne, toto je moja prvá, prvučičká spomienka. Náš dom mal slamenú krytinu, bielu omietku, bol klasickým vidieckym statkom tejto doby, dlhý a nízky. Bol súčasťou typického dedinského Írska. Dom mal výhľad na miestnu cestu, ktorá bola súčasťou okresu. Za ňou sa o jedno pole ďalej nachádzala železničná trať s názvom Londýnska, Vnútrozemská a škótska železničná spoločnosť, ktorá ukončila prevádzku niekedy koncom päťdesiatych rokov alebo začiatkom šesťdesiatych rokov. Ale v rokoch štyridsiatych sa tadiaľto vlaky preháňali jedna radosť. Silný hluk tohto parného stroja sa k nám doniesol cez pole až do stanice Castledawson. Myslím, že o mojom detstve by som mohol hovoriť až do súdneho dňa a stále by som mal čo povedať. Doma sme kravy chovali v maštali na druhej strane dvora. V stajni, ktorá sa nachádzala pod strechou obytného domu, sme mali koňa. Často to bolo veľmi upokojujúce počúvať jeho erdžanie zo stajne na druhom konci domu. Oheň v kozube sme síce nemali, ale to, čo sme mali, bola voda z čerpadla. Okolo celého domu sa nachádzali studne s vodou. Slamená krytina, voda zo studne, konské záprahy, pluhy a mnohé iné veci. Keď sa na to pozriem spätne, mám silný pocit, že všetky tieto vymenované veci už naozaj patria do inej doby. V Mossbawne sme viedli prostý život. Ak by ste však žili vo Varšave alebo v Londýne, v Birminghame alebo dokonca v Belfaste, ktoré boli počas vojny bombardované, potom by ste určite mali úplne inú predstavu o svete tej doby a vaše stanovisko by bolo neistejšie. Pri tejto príležitosti vždy citujem Williama Wordswortha, zamýšľajúc sa nad jeho detstvom než odišiel na internátnu školu: "Čisté obdobie môjho zrodenia si získalo moju dušu. Preto som vyrástol posilnený nielen krásou, ale aj strachom." V skutočnosti každý strach, ktorý som prežíval, bol skutočne mocnou hrôzou. Wordsworth mal strach z lesov, no a ja som sa bál žiab a potkanov, nehovoriac o rozmnožovaní žiab, čo som spomenul aj v mojej prvej básni Smrť prírodovedca. Takýchto spomínaných vecí bolo všade plno. Jednoducho išlo o obavy typické pre detstvo prežité na dedine. Vo svojej podstate to bol vlastne bezstarostný život až do mojich dvanástich, keď som odišiel do internátnej školy. Wachtelová: Čo sa vám zdalo strašidelné na trení žiab? Tak dobre. Chodil som dole do tejto oblasti, kde sa nachádzala ľanová priehrada. Tu reálne žili aj tie stelesnené potvory s pulzujúcimi krkmi ako sa hovorí aj v jednej z mojich básní. Dookola kvákali. Bol to jeden z tých hrozivých zvukov doslova vytvárajúci až akýsi zbor. A to ma desilo. V básni som to trochu zdramatizoval. Uviedol som v nej, že som zutekal, ale aby som bol presný, iba som sa otočil. Naháňali mi strach. Neviem celkom presne, koľko rokov som vtedy mal. Možno päť, možno šesť alebo sedem. Ako som už povedal, nie som si tým istý, ale to nemenilo nič na mojej veľkej a ozajstnej fóbii zo žiab a zvuku, ktorý vydávali. Krajina, z ktorej pochádzate, sa často objavuje vo vašej poézii a próze. Ako veľmi je pre vás toto prostredie dôležité, keď sa pozriete späť na vaše detstvo? Heaney: Pre mňa to znamenalo celý svet. Keď nad tým teraz premýšľam, sú to viac pocity ako myšlienky, ktoré sa mi stále vracajú. Cit pre určité miesta. Zastávam názor, že telo si veľa vecí uchováva vo svojej pamäti. Napríklad si pamätám, ako sa moja ruka dotýkala držadla na konskom pluhu, pamätám si otcovu ruku nad tou mojou, ktorá mi pomáhala riadiť pluh správnym smerom. Keď radlica narazila o malý kamienok v brázde, ten sa vrátil späť cez držadlá až do vašej vlastnej dlane v podobe cengnutia. Stále si to pamätám, ale na tom asi nie je nič zvláštne, však? To, čo si pamätá naše telo, je veľmi dôležité a ja si myslím, že iné telesné pocity môžu tento dojem neskôr prinavrátiť späť. Wachtelová: Pamätám si ten obraz konského pluhu vo vašej básni Nasledovateľ. Nie je to len krajina, ale aj nástroje, čo robí vaše básne takými živými – a to môžeme pozorovať už od vašich prvých básní, medzi ktoré patrí aj báseň Kopanie, až po tie najnovšie. Áno, to je pravda. Moja hlava je plná stredovekého náradia, ako napríklad dvojručné pritĺkacie kladivo, železné klince, ktoré sa zatĺkali do steny, alebo konský chomút a mnohé ďalšie. Niečo vo mne na tieto veci silno reaguje rovnako navonok, ale aj vnútorne. Je to, akoby tieto veci človek vedel oveľa lepšie pochopiť, keď sa daných predmetov dotkne rukou, alebo keď ich vysloví. V mojej poslednej knihe som napísal báseň o ťažkom kladive udierajúcom po kolíku. Myslím si však, že to nebol len ten stelesnený dojem, ktorý som chcel touto básňou dosiahnuť. Hovorilo sa v nej o úplnom využití nemilosrdnej, hrubej sily. Pri spomínanej básni som sa nechal inšpirovať Irakom. Referencie z tohto štátu by ste v nej však hľadali márne. Ide tu skôr o pocit previnenia, keď bezvýhradne a neľútostne mlátite kladivom či udierate do slepého miesta. Cítite pritom nespútaný hnev a nemilosrdnú krutosť k tomu, čo ste chceli dosiahnuť. Z toho dôvodu si myslím, že je možné prenášať vnemy, a zároveň dúfam, že rovnako aj navrhovať a ovplyvňovať dôsledky toho, čo sa môže stať. Wachtelová: Váš otec bol obchodník s dobytkom. Môžete mi o ňom povedať zopár slov? Heaney:Jeho práca alebo povolanie si vyžadovalo chodiť na cesty po jarmokoch, kde kupoval dobytok a potom ich priviezol naspäť domov, alebo ich dodával iným farmárom. Prijímal však aj objednávky od miestnych poľnohospodárov. Fungovalo to asi tak, že sa vybral na trh s cieľom kúpiť dobytok za vopred určenú cenu, potom sa vrátil späť, aby ho mohol predať aj so ziskom. Môj otec bol teda priekupníkom medzi malými poľnohospodármi a inými obchodníkmi s dobytkom. Teraz hovoríme o kultúre, ktorá úplne vymizla z našich životov. Myslím, že dnes neexistujú jarmočné dni v takej podobe, ako keď miestni ľudia hnali svoj dobytok na hlavnú ulicu v danej dedine. Na tomto mieste sa konalo veľké zhromaždenie každý prvý pondelok v mesiaci alebo každý druhý utorok v mesiaci. Dnes, ale už aj počas neskorších dní života môjho otca, dohadovania tohto typu prebiehajú v aukčnej sieni. Má to však, viac-menej spoločenský charakter. Môj otec mal na starosti nájsť individuálne zviera a urobiť konkrétny obchod najprv na jarmoku a potom neskôr na statku. Bol veľmi dobrým znalcom dobytka, vďaka čomu ho ľudia, ktorí mali záujem o kvalitný tovar, veľmi často vyhľadávali. Predpokladám však, že išlo aj o dôveru. Wachtelová: Opísali ste ho ako tichého spoľahlivého vidieckeho muža, ktorý si vyslúžil dôveru u dedinčanov. Váš otec toho asi veľa nenahovoril, nemám pravdu? Nie, to teda nenahovoril. Často spomínam, že on považoval reč za istý druh pretvárky. Mal dojem, že výpoveď má pozostávať z veľkého množstva dobrého úmyslu a dobrých pocitov. Predpokladal, že intuitívne konanie je to skutočné. Ak bolo niečo príliš prehnané, mal sklon sa veciam takéhoto typu vyhýbať. Wachtelová: Pod slovom prehnaný ste asi mali na mysli skôr niečo ako oficiálny. Ale, samozrejme. Každé vyhlásenie je do istej miery zveličené. V tom máte pravdu. Wachtelová: Keď váš otec v roku 1986 zomrel, povedali ste, že ste stratili ochranný štít nad vašou hlavou. Čo ste chceli konkrétne týmto výrokom povedať? Myslím, že som mal vtedy 47 rokov. Moja mama odišla z tohto sveta v roku 1984. Otec ju o dva roky neskôr nasledoval. Myslím, že to nie je ničím zvláštna skúsenosť. Jednoducho, ste ďalší na rade. Už nie je nad vami nikto, keď hovoríme o veku alebo o slove rodič. To sa odrazilo v mojom osobnom živote, o pár rokov neskôr som zažíval úžasnú vlnu v písaní. Písal sa konkrétne rok 1988, 1989, keď som napísal sériu básní s názvom Štvorhrany. Boli to veľmi voľné básne. Vznikli z obrazu starého zničeného domu bez strechy, z ktorého nezostalo nič, len jeho základy, alebo znázorňovali žobráka stojaceho pred dvermi. Predpokladám, že táto konkrétna predstava ma úplne ovládla – myšlienka nezastrešeného priestoru a tvora, stelesnenú dušu, medzi ktorými nie je nič len nekonečnosť. Všetky predošlé formácie a náboženské predstavy, ktoré mi predtým stelesňovali život a smrť, zmysel života na tejto planéte ako aj posmrtný život. Toto všetko sa akoby šibnutím čarovného prútika opäť pomiešalo. Pre kohokoľvek z mojej generácie, ale hlavne čo sa týka generácie írskych katolíkov, bola duša ako malá biela nepoškvrnená vreckovka, ktorú si však človek mohol svojimi hriechmi zašpiniť. Oveľa dôležitejším bol ale ten zmysel, že celý vesmír riadi Boh, že božská pozornosť sa orientuje nielen na vesmír, ale aj na nás samotných. Si ako malá kvapka vody v nekonečnom oceáne, si len malou škvrnou v celej schéme vecí. Pri tom všetkom na nás niekto striehne a to nielen v zmysle ochrany, ale aj kontroly nad tým, či nepáchame niečo zlé. Rovnako existovala aj predstava, ktorej sa moja generácia drží už dosť dlho, že na konci našej púte po tejto Zemi nás čakajú dva súdy. Po prvé, budeme po ukončení nášho osobného života vyhnaní do večnosti, kde sa podrobíme osobitnému súdu, na ktorom si prezrieme celý náš život. Výsledkom budú odmeny, tresty alebo pokánie. Potom na konci všetkého nás opäť čaká všeobecný súd, kde sa vo väčšej miere o všetkom rozhodne. Myslím, že každý, kto si takým niečím prejde, bude navždy poznačený. Vôbec nezáleží, aká forma sekularizácie sa objaví, už od začiatku je tu obrovská súradnica vytvorená pre naše vedomie. Táto predstava lesknúceho sa vonkajšieho rámu na každej jednej veci je vždy súčasťou vašej predstavivosti. Možno nasledujúci výrok všetko vysvetlí. Duša je po smrti vyhnaná preč z tohto sveta. S ňou sa zároveň stratí aj strecha nad hlavou a vy ste vystavení tej nekonečnosti, ktorá sa objaví po smrti vašich rodičov. Wachtelová: Spomenuli ste, že základ vašej viery bol silný bez ohľadu na sekularizáciu, ktorá sa neskôr objavila. Ale boli ste veriaci už aj v tom čase? Možno som mal už niečo po dvadsiatke – teda až do tejto doby som bol rozhodne súčasťou írskeho katolicizmu. Čo sa týka sviatosti oltárnej a jej premeny, tak tieto veci mi do istej miery nedali spávať. Myšlienka, že môžeme prostredníctvom modlitby získať zásluhy pre nás a druhých ľudí, že aj sebaobetovanie má duchovný zmysel. Teda celá táto nadprirodzená ekonomika sa mi veľmi pozdávala. Samozrejme, že človek stále žije v pochybnostiach ako povedal John Keats, ale môže žiť rovnako v pochybnostiach ako aj vo viere. Myslím si však, že obe možnosti majú svoje úskalia. Keď opustíte tu kostolnú atmosféru a zrazu je z vás dospelý človek na univerzite, náhle sa ocitnete na hranici dvoch svetov. Na jednej strane viete, že patríte do toho katolíckeho, stredovekého sveta s Chaucerom a Dantem. Ale na strane druhej žijete v post-freudovskom a post– lawrenskom svete. Jedna časť z vás má skúsenosť s vierovyznaním, so spovedaním sa z hriechov, ktoré sú dôvodom našej nečistoty. Naša druhá časť píše eseje typu D. H. Lawrenca a vyzdvihuje temné božstvá a zmyslové reality života, ktoré Lawrence vyjadroval. Wachtelová: Nedá mi neopýtať sa: Povedali ste niekedy svojmu otcovi, že ho milujete? Ako viete, že sa to týkalo môjho otca? (smiech) Wachtelová: Máte pravdu. Priznávam svoju vinu. Heaney: Nespomínam si. Tento druh slovníka by môj otec považoval za veľmi podozrivý. Vedeli sme, že sa máme radi. Nemalo zmysel to aj vyhlasovať. Stačilo, že sme si lásku dokazovali. Wachtelová: Z vašich opisov o domove usudzujem, že ste asi nemali k dispozícii veľa podkladov na čítanie. Kedy nastal vo vašom živote ten zlom, že ste sa začali zaujímať o poéziu? Nie je poézia ako poézia. Spočiatku som mal veľmi blízko k recitácii. Ako deti sme si doma robili malé vystúpenia, na ktorých sme recitovali to, čo sme sa naučili v škole. V tom čase nás na Vianoce a na Veľkú noc navštevovali priatelia mojich rodičov, s ktorými sme spievali pesničky. Neskôr, keď som vyrástol, ma požiadali, aby som prednášal. Vedel som niekoľko básní, ako napríklad Ako zastrelili Dannyho McGrewa, Prekliatie Yukonu, Kremácia Sama McGee od Roberta Service a takisto básne od írskeho autora Percyho Frencha, ktorý písal podobným spôsobom ako Robert Service. Predpokladám, že to všetko začalo, keď som nastúpil na strednú školu a začal som sa zoznamovať s anglickou literatúrou ako s predmetom. Čo sa týka jazyka, niečo vo mne ožilo, prebudilo sa, alebo sa pohlo. Spôsobili to najmä spisovatelia ako John Keats, Gerard Manley Hopkins a tak ďalej. Na vysokej škole tento vedomý pôžitok z jazyka ešte zosilnel, ale pri poézii som bol vždy nesmelý. Celkom presne som nevedel, čo to malo znamenať. Mal som však pocit, že je správne byť nesmelým, pretože nikto poriadne nevie, čo poézia znamená. Stále si nie som istý. Písal som si nejaké básne asi ako každý vysokoškolák, ale nebolo to skôr ako v mojich dvadsiatich dvoch alebo dvadsiatich troch rokoch. Písal sa vtedy rok 1962, keď sa vo mne, takpovediac, niečo zlomilo. Hovorím to často, ale môže za to čítanie poézie Patricka Kavanagha, írskeho básnika, s rovnakým pôvodom ako ja. Zrazu som z neho pocítil obrovský príval energie ako aj z Teda Hughesa, ktorý sa opäť dotkol vecí, o ktorých som si myslel, že sú známe len mne, a to napríklad ako mŕtve ošípané ležiace na fúriku, býky v maštali alebo v stodole. Bral som to ako oprávnenie k písaniu. Počas štúdia na Kráľovninej univerzite som bol, ako už iste tušíte, vedený k súčasnej poézii. Čítal som teda Eliota či Audena. Zabudol som poznamenať, že bežný verš vtedajšej poézie bol mestský, ironický a nestranný. Myslím, že pri básňach od Elliota som mohol byť poslucháčom, ale nespôsobili ani vo mne neprebudili nič zvláštne, tak ako to urobili iné hlasy. Takže, keď som v roku 1962 začal písať, bol som už presvedčený siahnuť s odhodlaním po niečom väčšom. Wachtelová: Keď ste písali počas vysokej školy, bolo to pod pseudonymom Neistý alebo Nerozhodný. A až potom, keď ste sa nejakým spôsobom utvrdili, že môžete veriť svojim vlastným skúsenostiam z vidieckeho života, tak ako ste sám povedali Ted Hughes, Patrick Kavanagh alebo dokonca Robert Frost vám dali povolenie. Spomenuli ste však, že žiadne miesto na celom svete sa nemôže viac pýšiť svojou ostražitosťou a realistickým prístupom ako práve Severné Írsko. Mňa zaujíma ako, vás táto skutočnosť ovplyvnila pri vašej práci. Heaney:Toto by bolo veľmi náročné na rozoberanie. Ja osobne si myslím, že som sám opatrný a tiež trochu skeptický. Dúfam však, že je to súčasť mojej povahy. Avšak dôležité je pripustiť sebe samému, že priblížiť sa k týmto vlastnostiam sa dá aj prostredníctvom činov. Myslím si, že zabúdanie na svoju prítomnosť, sebanadchýnanie je súčasťou činu - písania, samozrejme písania veršov. Vo svojom vnútri, zotrvávať v tichu pri nejakej činnosti vo svojom vnútri, zabudnúť na to, že sme súčasťou práve daného momentu, tomu sa hovorí úspech, splnené prianie. Dnes naozaj veľa ľudí prežíva svoje zážitky pred obrazovkou. Počítač sa stal naším prostriedkom na uchvátenie. Sivá žiara sa do istej miery stala hypnotizujúca. Nikdy by som nezačínal s písaním svojich básní na počítači. Som skôr prepojený s rukoväťou môjho plniaceho pera. Rád totiž začínam písať na hárok bieleho papiera so žiarivým atramentom a až potom si užívam to zadosťučinenie pri prepisovaní svojich veršov do počítača. Nakoniec vytvorím ich trvalý záznam, ale neprestávam sa s nimi pohrávať. Wachtelová: Istý čas ste boli súčasťou literárneho sveta v Severnom Írsku. V rokoch šesťdesiatych a sedemdesiatych v ňom mala poézia isté miesto. Potom ste na rok odišli do Kalifornie. A keď ste sa vrátili naspäť do Severného Írska, vzdali ste sa vyučovania a presťahovali ste sa na juh do Írskej republiky. Objavilo sa to na titulnej strane novín The Irish Times. Čo vás dohnalo v roku 1972 k tomuto kroku? Heaney: Rok, ktorý som strávil v Kalifornii, znamenal pre mňa veľa. To musím priznať. Písal sa rok 1970, 1971, keď práve zúrila Vietnamská vojna, jednoducho stred konktrakultúrneho momentu. Hrôzostrašné protesty. Celé územie zálivu bolo skutočne konktrakultúrnou oblasťou. Len si zoberte také gangy ako Čierni panteri či Hare Krishna, a už vôbec nehovoriac o voľných odevoch či nelegálnych látkach. V areáli univerzity ste sa mohli stretnúť so všetkými druhmi vôní, rétoriky a protestov. Básnici boli toho všetkého súčasťou. Veď rok, ktorý som tu strávil, mi boli Robert, mám na mysli Roberta Duncana, a taktiež Gary Snyder na blízku. V tom čase žili konkrétne v meste Inverness, ktoré sa nachádza niečo severne od Berkeley. Keď som sa vrátil do Belfastu, bol som utvrdený v myšlienke, že sa môžem vrátiť späť na katedru angličtiny, pretože posledné slová z úst vedúceho katedry boli: "Ak kedykoľvek budete potrebovať vrátiť sa, u nás budete mať dvere vždy otvorené." Bol to akýsi záchytný bod, ale v tom roku vo mne rástla aj vnútorná potreba poslania. Tým mám na mysli činnosti ako vyučovať na Kráľovninej univerzite v spomínanom Belfaste, dokončiť moju tretiu knihu ako aj pocit, že nastal čas osvedčiť sa aj ako spisovateľ. Cítil som, že musím ísť do toho. Odísť do Írskej republiky však nebola bezprostredná myšlienka jednej noci. V lete 1972 sme spolu s Mary jazdili po severe a obzerali sme si okresy Derry, Tyrone a Antrim. Z Kanady sme následne obdržali list od našej drahej priateľky Anny Saddlemyerovej vyučujúcej na Masseyskej vysokej škole, ktorá je súčasťou Torontskej univerzity. Ann vlastnila vidiecky dom v Írsku v okrese Wicklow južne od Dublinu. Dom bol súčasťou starého pozemku spisovateľa Johna Millingtona Synga. Ann bola jeho študentkou a okrem toho vydávala aj jeho knihy. Napísala: "Donieslo sa ku mne, že zamýšľate na istý čas odísť z akadémie a taktiež, že sa obzeráte po nejakom dome. Mám stále ten dom v okrese Wicklow." Na Veľkú noc sme sa tam šli s Mary a deťmi pozrieť a rozhodli sme tam presťahovať. Rezignoval som. Na konci augusta sme osedlali kone, naložili dodávku a vydali sme sa na cestu do domu v meste Glanmore, kde sme strávili celé štyri roky. Nevrátili sme sa ani Kráľovninu univerzitu, a ani naspäť na sever. Bola to pozitívna spleť Anninej dobročinnosti a pozitívneho rozvoja v našich životoch. Wachtelová: V okamihu, keď ste sa presťahovali, zmenilo to váš pohľad na politickú situáciu? Aký dopad malo presťahovanie sa do Írskej republiky na vašu rodinu? Heaney: Nemyslím si, že sťahovanie nejakým spôsobom ovplyvnilo môj pohľad na politiku. Mám dojem, že keby som zostal na severe, môj názor by sa nijako nezmenil. Chcel som, aby moje deti naozaj zažili detstvo, aké som mal ja. Mám na mysli, aby pri vyrastaní mali taký istý pocit dospievania za živým plotom, aby kdekoľvek padne ich zrak, mali neustále na očiach vtáčie hniezda, lístie, kvety a podobne. Niečo hlboko v mojom vnútri si vychutnávalo skromný život vo vidieckom domčeku, ktorý bol súčasťou môjho predošlého života, nemalo to však nič spoločné s clivosťou za domovom. Nažívali sme si s rovnakou ľahkosťou ako v Belfaste, presne ako v rokoch, keď došlo ku konfliktu známym pod menom Konflikty v Severnom Írsku. Nešlo o pocit strachu či o vysilenie z daného miesta, ale ani o to, že by sa nás čas na predchádzajúcom mieste naplnil. Predovšetkým malo ísť o voľbu, slobodu, možnosť výberu a o prijate niečoho iného. V istom zmysle išlo o prvú voľbu, ktorú som urobil zámerne. Vždy hovorím, že ja a Mary sme boli súčasťou generácie, ktorá mala dočinenia so štipendiom. Dostávali sme ho najskôr na strednej škole, potom na univerzite a nakoniec sme dostávali štipendium aj pri vykonávaní praxe. Neskôr sme začali učiť, zasnúbili sme sa, zobrali sme si hypotéku, postavili sme si dom a pomerne mladí sme si založili rodinu. Takto plynul náš život. Až Kalifornia bola akýmsi vybočením z tej pravidelnej čiary života, ktorý sme viedli. Keď sme sa vrátili späť, odbočili sme od nej ešte viac. To bola tá sloboda. Wachtelová: V niektorých vašich dielach sa vyskytujú odkazy na spomínané Konflikty v Severnom Írsku, i keď nie často v zmysle hlavnej myšlienky. Čo si myslíte o zodpovednosti spisovateľov za politiku svojej doby? Heaney: Myslím, že toto je ten typ otázky, na ktorú som odpovedal veľmi často, doslova až do úmoru medzi rokmi 1969 - 1970 až 1989. Takmer každá próza, ktorú som napísal, a už vôbec nehovoriac o dielach napísaných vo veršoch, zobrazujú práve tento problém. Básnici tridsiatych rokov pôsobiacich v Anglicku túto situáciu pociťovali najviac. Tým mám na mysli Spendera, Audena a napokon aj Louisa MacNeica, ktorý je samozrejme írskym básnikom, ale takisto aj súčasťou britskej generácie. Práve títo básnici sa museli vyrovnať so španielskou občianskou vojnou, s nárastom fašizmu a podobnými vecami. I keď boli lyrickými básnikmi, mali aj svoje vlastné životy - lásku, túžbu, sex, čas, detstvo. Súčasne popri tom všetkom zúrila neľútostná vojna a s ňou rástla aj potreba oddanosti. Komunizmus ako ideológia prekvital. U biednych dominovala oddanosť, ktorá ich viedla k práci. Bola hlboká, morálna a podmanivá. Taká bola príťažlivá sila, ktorá tiahla zúfalých ľudí našej planéty k práci. Čo mali lyrickí básnici žijúci si svoj život robiť? Mal sa on alebo ona pridŕžať výhradne svojich básnických tém, v ktorých sa orientovali na seba a krásu, alebo ich úloha mala oveľa širší význam? Ja osobne som mal po krk ortodoxného názoru, ktorý nám počas vysokej školy vštepovali. Myšlienku, ktorá hovorí, že je chyba, ak básnici vo svojich dielach zahŕňajú čokoľvek propagandistické alebo politické. Myslím si, že pri rozlišovaní propagácie a politiky zavládol nielen v mojej, ale aj v hlavách mojich učiteľov, zmätok. Čo sa politických záležitostí týka, tie boli v spojitosti s umením a poéziou vnímané ako slová nevhodné. V tomto prípade môžeme ako vynikajúci príklad uviesť básnika známeho pod menom W. B. Yeats, ktorý dokonca nesúhlasil ani s vyjadrovaním názoru vo verši. Na verejnosti sa však svoje stanovisko nikdy nebál vyjadriť. Neskôr som si uvedomil, že jeho rečnícke umenie a prax boli tak trochu v rozpore. Som toho názoru, že s pribúdajúcim vekom by sme sa mali učiť, ako v našich dielach spracovať udalosti, ako napr. Konflikty v Severnom Írsku – bomby, zabíjanie či skutočnú podobu súčasného Severného Írska. Napríklad taká farma Mossbawn bola od obrovského rachotu posunovacej lokomotívy až po výbuchy áut, ktoré v Belfaste spôsobili rinčanie okien, či od udalostí známych ako Krvavá nedeľa a Krvavý piatok, ktoré sa odohrali v roku 1972, na míle vzdialená. Nikto z nás poriadne nevedel, ako sa má k tejto situácii postaviť. Až oveľa neskôr som našiel spôsob, ako nechať prehovoriť niekoľko ľudí v básni s názvom Station Island. Bol to vlastne dialóg medzi hlavným hrdinom - básnikom a niekoľkými duchmi, z ktorých časť bola zabitá počas už spomínaných Nepokojov v Severnom Írsku, a druhá polovica duchov bola súčasťou života v Írsku v 19. storočí. Samozrejme nesmel chýbať tieň Jamesa Joyca, ktorý varuje, že sa nemáme príliš často postaviť na niečiu stranu, že nemáme byť hlasom druhých ľudí, ale sústrediť sa na seba. Wachtelová: Keď sa teraz obzriete naspäť, nechcem tým samozrejme povedať, že by ste sa museli nejako veľmi zamýšľať nad správnosťou vašich diel, ale nedá mi nespýtať sa: "Myslíte si, že ste vždy kráčali správnym smerom? Veľakrát musela byť vaša cesta pekne tŕnistá a nebolo ľahké vybrať si ten správny variant." Rozhodne mi neschádza na um nič nečestné z toho, čo som kedy napísal. Možno to nepoteší každého, ale mne to nateraz úplne stačí. Čestnosť je tá najlepšia vec, ktorú môžete ako autor použiť. Tým mám na mysli (smiech) písať poctivo, pokiaľ ide o tému, názory, ale aj z hľadiska toho, kým a čím v skutočnosti ste. Ale aj keď hovoríme o tvorbe, umení, ktoré nie je sfalšované, ale zodpovedá pravdivej nápaditej odpovedi, ktorá nie je vyvolaná vašou vôľou, ale ktorá sa zrodí z niečoho, čo je vo vašom vnútri hlboko zakorenené. Niečo vo mne vyvoláva pocit, že nech už bolo v mojich knihách napísané čokoľvek, či už správne alebo nesprávne, priemerne napísané, dobré alebo zlé, nemám žiadne obavy niečo zmeniť alebo nadobro sa toho zbaviť. Wachtelová:Tak veľa sa za ten čas vo vašej krajine zmenilo. V posledných rokoch to bola zmena k lepšiemu. Aký máte teraz pocit? Ako vidíte budúcnosť Severného Írska? Zriaďovanie nových inštitúcií považujem za dôležité, avšak na veľké vzplanutie lásky medzi týmito dvoma spoločenstvami (medzi republikánmi a nacionalistami) to nevidím ešte na dosť dlhý čas. Najdôležitejšie by bolo, aby oponujúce strany v miestnej samospráve našli prinajmenšom spôsob, ako spolu komunikovať, namiesto toho, aby sa znovu utápali v ideologickom alebo sektárskom hneve. Myslím však, že isté veci naznačujú aspoň priemerné zlepšenie. Prešli sme z otrasnej politiky k opatrnému, obmedzenému neporiadku, kde sa uplatňuje politika oko za oko, zub za zub, čo znamená určitý krok vpred. Takže áno, pevne dúfam v zlepšenie. Šance sú rozhodne oveľa lepšie ako pred tridsiatimi, štyridsiatimi a dokonca aj ako pred päťdesiatimi rokmi. Ľady sa pohli. Aj malé zmeny sú veľmi dôležité, keďže sú súčasťou niečoho väčšieho. Budovať nové inštitúcie, aj keď nejdú na plný plyn ale aspoň na rezervu, sú zárukou veľkého úspechu, veľkej zmeny. Wachtelová: Vaše diela sú bohaté na obraznosť. Keď sa tak nad tým zamýšľam, ako sa u vás obyčajne zrodí báseň? Takmer vždy sa to začína spomienkami, niečo, na čo zabudnete, sa neskôr objaví sčista-jasna ako dar z nebies. Robert Frost v predhovore svojej knihy Zbierka básní uviedol: "Ako vplyvné živočíchy tejto planéty sa neustále náhlime za skúsenosťami, vrháme sa vpred, aby sme si postupne vydláždili svoju budúcnosť a to i naprieč dňu, v ktorom budeme možno chcieť naraziť na rad cieľov niekde na druhej strane." Toto sa asi tak vo všeobecnosti deje so mnou. Začnú sa vynárať spomienky. A ak mám práve šťastie, prepoja sa s ďalšou myšlienkou. Myslím, že jedna z mojich básní zobrazuje hru s vláčikmi na pohovke v Mossbawne. Táto báseň, našťastie nekončí len ako nostalgické znovuvytvorenie rodinnej idylky tráviacej svoj čas na pohovke v štyridsiatych rokoch. Prepája sa so zmyslom, ktorý postupne prerastá v celok. Mám na mysli šťastný život, ktorý sme viedli, keď sme nemuseli žiť tak desivo a tragicky ako ľudia na pevnine Európy a Británie. Tieň týchto udalostí, ktorý sme nezažili na vlastnej koži, sme však mali možnosť spoznať retrospektívne. A to je presne druh básne, ktorý naozaj obľubujem: podnet, ktorý sa v našej pamäti vytvorí a tiež význam, ktorý je dúfam viac ako len súčasťou obsahu nášho vedomia. Nemyslím si, že by som bez pamäti urobil čo i len jeden krok vpred. Verím totiž, že Mnemosyne je matkou všetkých Múz. Wachtelová: V príhovore pri preberaní Nobelovej ceny v roku 1995 ste vzdali hold poézii za jej "pravdivosť o živote", a to v každom zmysle tohto slovného spojenia. Čo ste mali na mysli pod pojmom v každom zmysle tohto slovného spojenia? Heaney: Na začiatok by som si rád požičal slová básnika Frosta, ktorý povedal, že všetko, čo opisuje aktuálne udalosti, má dokumentárny charakter. Avšak toto nie je jediný zmysel, pri ktorom sa chcete pravdivo vyjadrovať o živote. Hovoriť pravdu môžete aj čo sa týka morálneho pohľadu, etického úsudku či z hľadiska ponímania vecí z toho imaginárneho aspektu. Môžete byť dôveryhodní spôsobom, akým je Wallace Stevens dôveryhodný vo svojej nedávnej básni Rieka riek v štáte Connecticut alebo druhom vyjadrovania pravdivosti v jednej z jeho starších lyrických básní. Táto kratšia a tak trochu bláznivá báseň nesie slová ako "Frajeri šli burácajúc". Ani za nič si však neviem spomenúť, cez aký štát to tak hlučne prechádzajú. Ale nedá mi nespomenúť ani báseň Vládca zmrzliny, v ktorej môžeme nájsť taký druh veľkého rozkvetu – hravosť a elegancia hrajú v prospech autora, a to v oblasti jazyka. Pozrime sa bližšie na súčasných amerických autorov, akým je napríklad aj John Ashbery, s ktorými malo a pravdepodobne ešte stále má ťažkosti veľa ľudí. Dôvodom týchto ťažkostí je nevyspytateľný, logicky nesúvisiaci druh písania, neobvyklé využitie jazyka, kľučkovanie od jednej vety k druhej. To je však súčasťou jeho spôsobu vyjadrovania skutočnosti, pretože tak dnes naozaj vyzerá ľudská myseľ – skáče od jednej myšlienky k druhej. Rozpätie času, počas ktorého sa dokážeme sústrediť, sa neustále skracuje. To je obraz dnešného sveta. Je totiž plný rôznych útržkov, nehovoriac o hluku. Na tomto svete ostalo už veľmi málo miest, kde môžete nájsť božský pokoj. Vyžaduje si to neskutočnú dávku úsilia naraziť na miesto, kde by sme mohli kráčať len tak v tichu. Ashbery vierohodne zaznamenal život, aký v tomto novom svete vedieme. Osobne si myslím, že pravda nie je iba záležitosťou poézie či súčasťou tvorivého sveta, ktorého úlohou je informovať. Pravdivosť by mala prirodzene byť súčasťou reality. Jednoducho by mala existovať akási rovnováha medzi vymysleným a trvalým, medzi morálkou a predstavou. Čo sa týka odpovede na vašu otázku, tak som pod tým pojmom musel mať na mysli jedine to, čo som práve opísal. Wachtelová: Každá samostatná časť v dielach Johna Ashbera je veľmi zreteľná a ľahká na pochopenie. Problém však vzniká, až keď sa snažíme z daných kúskov, ktoré sú tak trochu nenápadné, poskladať celok. Mňa však zaujíma, čo sa vo vašom živote zmenilo, keď ste vyhrali Nobelovu cenu? Heaney: Pravdupovediac, na toto naozaj neviem odpovedať. Myslím, že sa zmenilo pár vecí, pokiaľ ide o pozvania na určité udalosti či o nátlak na moju emailovú schránku. Naučil som sa aj to, že je nevyhnutné používať slovo nie pri odpovedi na mnohé veci. A v Írsku, keďže sme malá krajina, počet pozvánok sa nevzťahuje len na literatúru. V septembri budem napríklad prednášať na medzinárodnom kongrese gerontológov. Týmto spôsobom sa veci pohli, ale nemám pocit, že by šlo o radikálnu zmenu, ktorá by ma zmenila či už ako človeka, alebo ako spisovateľa. Nazdávam sa, že spomínanú cenu som dostal skôr za prácu, ktorú som už vykonal, ako za diela, ktoré ešte len prídu. Spomínané ocenenie sa mi pošťastilo získať v roku 1995. Práve v čase, keď som bol dosť zaneprázdnený, odhalený svetu, známy a kontrolovaný. Žil som na severe krajiny práve v čase, keď sa odohrávali udalosti známe pod názvom Konflikt v Severnom Írsku. Patril som do generácie básnikov s menami ako Longley, Derek Mahon a ďalší. Ja a títo básnici sme boli pod starostlivým dohľadom. Tým mám na mysli politickú kontrolu, nátlak, vypočúvanie. Pozornosť, ktorá prišla spolu s Nobelovou cenou, nebola ani zďaleka taká ostrá či náročná v porovnaní s dozorom, ktorým sme si už prešli. Z toho dôvodu si nemyslím, že by som klamne opísal moje reakcie na cenu. Pravdou je, že akonáhle vám cenu udelia, ľudia vás začnú vnímať odlišne. To už je iná vec a aj ich Wachtelová: Chceli ste povedať, že to je ich problém. (smiech) Heaney: Presne. Wachtelová: V roku 2006 ste prekonali mŕtvicu. Vyjadrili ste sa, že to vonkoncom nebol únik z hrobárovej lopaty. Čo konkrétne sa teda stalo? Jedného dňa som sa zobudil v jednom penzióne, ktorý sa nachádzal na území grófstva Donegal. Predchádzajúcu noc sme tam s priateľmi niečo oslavovali. Vôbec som nebol schopný čo i len vstať z postele a keď som sa snažil urobiť nejaké pohyby, nič sa nedialo. Moja ľavá strana bola úplne ochrnutá. Našťastie, moji výborní priatelia boli nablízku a jedna z nich bola náhodou fyzioterapeutka. Prišla do mojej izby a snažila sa so mnou viesť pokojný rozhovor. Záchranná služba prišla veľmi rýchlo a hneď ma previezli do nemocnice, ktorá bola od penziónu vzdialená asi hodinu cesty. Celý čas som bol napojený na infúziu, čo bolo veľmi prospešné pre môj krvný obeh. Po príchode do nemocnice som niečo vyše dňa strávil na jednotke intenzívnej starostlivosti. Potom sa stalo niečo úžasné. Palec na mojej ľavej nohe sa po niekoľkých dňoch začal znovu hýbať. Na základe toho ma záchranka previezla z Donegalu dole do Dublinu, čo bolo asi 190 kilometrov. Tu som strávil týždeň vo všeobecnej nemocnici. Nestratili ste však reč? Vôbec to nepostihlo vašu myseľ? Nie, v tomto smere som mal neskutočné šťastie. Nestratil som reč a ani som neprišiel o pamäť. Vyviazol som z toho absolútne nepoznačený. Istý čas mi však behal mráz po chrbte, keď som uvažoval nad tým, že by som mohol zostať ochrnutý. Mal som z pekla šťastie. Koniec koncov bola to zlomová skúsenosť. Na čas dlhší ako jeden rok som totiž odvolal všetky stretnutia, ktoré sa týkali čítania a prednášok. Malo to blahodarné účinky. Spôsobilo to, že som bol oveľa opatrnejší pri prijímaní pozvánok. Uvedomil som si totiž, koľko času som strávil na cestách a tiež, že by som mal pozmeniť niektoré smery mojich ciest. Takže toľko k blahodarným účinkom. 